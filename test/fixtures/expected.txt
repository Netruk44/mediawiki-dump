Klaksvíkar kommuna er næststørsta kommuna í Føroyum.

11. juni 2007 varð kunngjørt, at Svínoyar kommuna verður løgd saman við Klaksvíkar kommunu eftir komandi bygdaráðsval. Frá 1. januar 2009 er Svínoyggin við í Klaksvíkar kommunu. Húsar kommuna gerst partur av Klaksvíkar kommunu frá 1. januar 2017.

Klaksvíkar kommuna umfatar 7 bygdir og er á 3 oyggjum

Á Borðoynni

Klaksvík
Árnafjørður
Ánir
Norðoyri

Á Kalsoynni

Húsar
Mikladalur
Trøllanes

Á Svínoynni

Svínoy

Brot úr søguni hjá Klaksvíkar kommunu

Tórshavn hevði fingið kommunuskipan longu í 1866, men tað var ikki fyrr enn í 1873, at kommunuskipan varð sett í gildi fyri allar Føroyar. Frammanundan – síðan 1850 – høvdu Føroyar verið býttar sundur í 8 ”fattigforstanderskaber”, Klaksvíkin saman við restini av Norðuroyggjum. Tá kommunuskipanin kom í 1873 varð sami leistur nýttur. Føroyar vóru býttar sundur í 8 sóknarkommunur, Norðuroyggjar gjørdust ein kommuna. Kommunufundir vóru hildnir skiftivís á prestagarðinum í Ónagerði á Viðareiði og á einum bóndagarði í Klaksvík.

Tá Klaksvíkin, sum ein avleiðing av, at Kongaligi Einahandilin varð avtikin í 1856 fór at mennast vinnuliga, gjørdist hendan skipan óhøglig. Hóast høvuðsvinnan var landbúnaður alla øldina, so vóru bæði handil og fleiri fiskiskip á staðnum longu í 1865. Fólkatalið, sum í 1860 hevði ligið um tey 200, var í 1908 vaksið upp í 700.

Hetta hevði m.a. við sær, at Klaksvíkin gjørdist sjálvstøðug kommuna í 1908, og í 1911 fekk bygdin, sum í fyrisitingini hevði verið nevnd Vágur, navnið Klaksvík. Høvuðsuppgávan hjá Klaksvíkar Kommunu, sum í 1972 fekk býarheiti, gjørdist at skapa hóskandi karmar um tað vaksandi virksemið í bygdini. 

Býráðsformenn í Klaksvíkar kommunu
Sí Býráðsformenn í Klaksvíkar kommunu

Virðislønir
Klaksvíkar kommuna setti á stovn Listavirðisløn Nólsoyar Páls í 2013.

Slóðir
Heimasíðan hjá Klaksvíkar kommunu
